23


۱

بدنِ لختِ خيابان
                  به بغلِ شهر افتاده بود
و قطره‌هاي بلوغ
                  از لمبرهاي راه
                                  بالا مي‌کشيد
 
 
و تابستانِ گرمِ نفس‌ها
که از روياي جَگن‌هاي باران‌خورده سرمست بود
در تپشِ قلبِ عشق
                      مي‌چکيد
 
 
□
 
 
خيابانِ برهنه
با سنگ‌فرشِ دندان‌هاي صدفش
                                      دهان گشود
تا دردهاي لذتِ يک عشق
زهرِ کامش را بمکد.
 
 
و شهر بر او پيچيد
و او را تنگ‌تر فشرد
در بازوهاي پُرتحريکِ آغوشش.
و تاريخِ سربه‌مهرِ يک عشق
که تنِ داغِ دختري‌اش را
                           به اجتماعِ يک بلوغ
                                                واداده بود
بسترِ شهري بي‌سرگذشت را
                                  خونين کرد.
 
 
جوانه‌ي زندگي‌بخشِ مرگ
بر رنگ‌پريدگي‌ شيارهاي پيشاني‌ شهر
                                             دويد،
خيابانِ برهنه
             در اشتياقِ خواهشِ بزرگِ آخرينش
                                                     لب گزيد،
نطفه‌هاي خون‌آلود
که عرقِ مرگ
              بر چهره‌ي پدرِشان
                                  قطره بسته بود
رَحِمِ آماده‌ي مادر را
                      از زندگي انباشت،
و انبان‌هاي تاريکِ يک آسمان
از ستاره‌هاي بزرگِ قرباني
                              پُر شد: ـ
يک ستاره جنبيد
                  صد ستاره،
ستاره‌ي صد هزار خورشيد،
از افقِ مرگِ پُرحاصل
در آسمان
         درخشيد،
 
مرگِ متکبر!
 
 
□
 
 
اما دختري که پا نداشته باشد
بر خاکِ دندان‌کروچه‌ي دشمن
به زانو درنمي‌آيد.
 
 
و من چون شيپوري
                    عشقم را مي‌ترکانم
چون گلِ سِرخي
                  قلبم را پَرپَر مي‌کنم
چون کبوتري
            روحم را پرواز مي‌دهم
چون دشنه‌يي
               صدايم را به بلورِ آسمان مي‌کشم:
«ـ هي!
    چه‌کنم‌هاي سربه‌هواي دستانِ بي‌تدبيرِ تقدير!
    پشتِ ميله‌ها و مليله‌هاي اشرافيت
   پشتِ سکوت و پشتِ دارها
   پشتِ عمامه‌ها و رخت سالوس
   پشتِ افتراها، پشتِ ديوارها
   پشتِ امروز و روزِ ميلاد ـ با قابِ سياهِ شکسته‌اش ـ
   پشتِ رنج، پشتِ نه، پشتِ ظلمت
   پشتِ پافشاري، پشتِ ضخامت
   پشتِ نوميدي‌ِ سمجِ خداوندانِ شما
   و حتا و حتا پشتِ پوستِ نازکِ دلِ عاشقِ من،
   زيبايي‌ِ يک تاريخ
   تسليم مي‌کند بهشتِ سرخِ گوشتِ تن‌اش را
   به مرداني که استخوان‌هاشان آجرِ يک بناست
   بوسه‌شان کوره است و صداشان طبل
   و پولادِ بالشِ بسترشان
                             يک پُتک است.»
 
 
□
 
 
لب‌هاي خون! لب‌هاي خون!
اگر خنجرِ اميدِ دشمن کوتاه نبود
دندان‌هاي صدفِ خيابان باز هم مي‌توانست
شما را ببوسد...
 
 
□
 
 
و تو از جانبِ من
به آن کسان که به زياني معتادند
و اگر زياني نَبَرند که با خويشان بيگانه بُوَد
مي‌پندارند که سودي برده‌اند،
 
 
و به آن ديگرکسان
                    که سودِشان يک‌سر
                                            از زيانِ ديگران است
و اگر سودي بر کف نشمارند
در حسابِ زيانِ خويش نقطه مي‌گذارند
                                              بگو:
«ـ دلتان را بکنيد!
    بيگانه‌هاي من
    دلتان را بکنيد!
 
 
دعايي که شما زمزمه مي‌کنيد
تاريخِ زندگاني‌ست که مرده‌اند
و هنگامي نيز
               که زنده بوده‌اند
خروسِ هيچ زندگي
                     در قلبِ دهکده‌شان آواز
                                                 نداده بود...
 
 
دلتان را بکنيد، که در سينه‌ي تاريخِ ما
پروانه‌ي پاهاي بي‌پيکرِ يک دختر
به جاي قلبِ همه‌ي شما
                             خواهد زد پَرپَر!
و اين است، اين است دنيايي که وسعتِ آن
شما را در تنگي‌ِ خود
                       چون دانه‌ي انگوري
                                            به سرکه مبدل خواهد کرد.
براي برق انداختن به پوتينِ گشاد و پُرميخِ يکي من!»
 
 
□
 
 
اما تو!
تو قلبت را بشوي
در بي‌غشي‌ جامِ بلورِ يک باران،
تا بداني
        چه‌گونه
                آنان
بر گورها که زيرِ هر انگشتِ پايشان
گشوده بود دهان
در انفجار بلوغشان
                     رقصيدند،
چه‌گونه بر سنگ‌فرشِ لج
                             پا کوبيدند
و اشتهاي شجاعتِشان
                           چه‌گونه
در ضيافتِ مرگي از پيش آگاه
کبابِ گلوله‌ها را داغاداغ
با دندانِ دنده‌هاشان بلعيدند...
 
 
قلبت را چون گوشي آماده کن
تا من سرودم را بخوانم:
ـ سرودِ جگرهاي نارنج را که چليده شد
در هواي مرطوبِ زندان...
در هواي سوزانِ شکنجه...
در هواي خفقاني دار،
و نام‌هاي خونين را نکرد استفراغ
در تبِ دردآلودِ اقرار
 
 
سرودِ فرزندانِ دريا را که
در سواحلِ برخورد به زانو درآمدند
بي که به زانو درآيند
و مردند
بي که بميرند!
 
 
□
 
 
اما شما ـ اي نفس‌هاي گرمِ زمين که بذرِ فردا را در خاکِ ديروز مي‌پزيد!
اگر بادبانِ اميدِ دشمن از هم نمي‌دريد
تاريخِ واژگونه‌ي قايقش را بر خاک کشانده بوديد!
 
 
۲	
 
 
با شما که با خونِ عشق‌ها، ايمان‌ها
              با خونِ نظامي‌ها، اسب‌ها
              با خونِ شباهت‌هاي بزرگ
              با خونِ کله‌هاي گچ در کلاه‌هاي پولاد
              با خونِ چشمه‌هاي يک دريا
              با خونِ چه‌کنم‌هاي يک دست
              با خونِ آن‌ها که انسانيت را مي‌جويند
              با خونِ آن‌ها که انسانيت را مي‌جوند
در ميدانِ بزرگ امضا کرديد
ديباچه‌ي تاريخِمان را،
 
 
خونِمان را قاتي مي‌کنيم
فردا در ميعاد
تا جامي از شرابِ مرگ به دشمن بنوشانيم
به سلامتِ بلوغي که بالا کشيد از لمبرهاي راه
براي انباشتنِ مادرِ تاريخِ يک رَحِم
از ستاره‌هاي بزرگِ قرباني،
روز بيست و سه‌ي تير
روز بيست و سه...



